---
page:
  number: 125
anchor: p-125
permalink: false
tags: [biografiPage]
layout: biography
---
* En hemlös står och vajar en bit bort, vacklar till, jag vänder mig åt andra hållet. Jag har alltid haft svårt att iaktta vuxna män som långsamt faller med huvudet före i trottoarcement.*

*     Kommer in på Lower Bowery. Ett par meter framför mig stirrar en man upp, hans söndervärkta kropp ligger nere i rännstenssörjan, hans ögon berättar en helt annan världshistoria än den jag smällde i mig i gymnasiet på Lidingö**, hans ögon berättar om en helt annan smärta än den jag grät sönder vid sandlådan i aprilnatten, hans ögon berättar om en helt annan leda än den vi pudrade upp våra karriärkavajer med innan vi skulle suga av samhället.*

*     Går in i punkaffären Reverage. Tiltade snubbar i sofforna, förskärare genom dockhuvuden, allt är redan genomkommersialiserat. *

 *Tar tunnelbanan. 50 cent. Tåget är fullständigt täckt av graffitti. Folk sitter utefter väggarna med blickarna ner i golvet. Åker mot 8:e, huvudpostkontoret, Poste Restante. Svalt och skitigt i vagnarna. En man som blöder ur munnen, en kvinna med tvåfärgat hår, en dvärg som läser New York Times. Alla sitter tysta. Ett utmärkt ställe att skriva på**, omgiven av tuggummifläckar. *

*     Köper ett kilo räkor på 9:e Ave. Fishmarket. Köper ett par flaskor tunn Chablis. Köper en pizzaslice. 50 cent. Och vilken pizza! Hård, tunn botten, starkt kryddad, bästa nånsin. *

*     Passerar The Pleasure Chest, en läderaffär med en silverkvinna i fönstret och kläder av stål och skinn, korta byxor med penisatrappar i gummi. *

*    Mycket ska samsas i munnen.*

*    Möter en man utan händer på Canal Street, två stumpar som svänger runt höfterna, han kommer just ut från den populäraste lumpaffären i distriktet, ett tillhåll för välbärgade drop-ins. I skyltfönstret står inplastade jordnötter avsedda som pennställ. *

*     Kommer hem till loftet. Dukar upp räkor, öppnar vinet. Bruno ringer collect call till Zekeli i Sverige. Växeln får tag i Zekeli och frågar om han accepterar kostnaden för ett collect call från Bruno K Öijer i New York. Zekeli svarar ”Nej” och lägger på luren.*

*     Bruno funderar på att röka en svart gardin. *

*     Jag öppnar en burk med inlagd vitlök och tittar på en röd dödsmask på väggen intill ett porträtt av Che Guevara. *

*Bruno har stuckit till Nurican Poetry Café**, tillhåll för den puertoricanska poesin. Jag håller mig kvar på loftet, tittar på tv. Den gamla kinesiska kvinnan i lägenheten intill plockar ner sina ikoner från sängväggen och ringer brandkåren. Mannen som skulle hjälpa till tar fram en blank förskärare och hugger sönder melonen i två delar, utan ett ord. *

*     Jag fortsätter att titta på tv.*

*     - I´m a very busy man.*

*     - Yes, I can see that. You need a long vacation. See what I can do for you.*

*    Jag lämnar loftet.     *

*    Tar mig till klubben CBGB, kommer in utan problem. Tequlia Sunrise i ölsejdlar. Bartendern: ”Har du tur dyker kung Jagger upp ikväll.” Avlång lokal, utbränd, skabbig, vackra färgrika neonskyltar över baren, dånande flipperspel längs väggarna och hög, kanonhård punkmusik som tränger ut öronmembranen, trägolv, fimpar och flisor av krossade ölflaskor. Dead Boys spelar, Slander Band spelar, Ramones spelar, detta är den mondäna skabbighetens inkarnation, detta är Patti Smiths sandiga tempel: CBGB på Lower Bowery, den nya innegatan. *

*     Jag går därifrån.*

*     Hamnar på ett svenskparty med folk från reklamvärlden, denna kommersiella svinstia som jag lämnade för ett antal år sen. Märker direkt: det är samma gamla förljugna flykter. Alla dessa smarteggs, dessa blåtonade slipsar, alla som lever med en kaotisk trippelnoja och tjackar ner sig på Gotland och Österlen för att fly från sig själva. *

*     Deras attityd 1: Jag älskar reklamköret, jag vet vad jag gör, jag har inga skrupler, jag är iskall, detta är stålar, har du samvete kan du jobba med Frälsningsarmén eller scouterna.*

*     Deras attityd 2: Jag ska bara sno ihop tillräckligt med stålar och sen dra järnet ut på landet och lära mig vad livet är. Kanske skriva en bok.*

*     Heap of garbage.*

*     Jag kan se dom här killarna med sina spräckta hornhinnor när dom står framför badrumsspegeln på nätterna och försöker lirka ut dom blödande kontaktlinserna med rännskiten som ett apachespår från Lencogrammofonens döda Keith Jarret-kitsch, se dom i badkaret en sekund innan silverfiskarna kanar in i analgångarna och kravlar sig upp i deras blixtrande mardrömmar. *

*     Lämnar partyt rätt snabbt.*

*     Går genom Central Park, tar mig ner till Village, in på baren Back Fence, på scenen spelar ”Cecilia” - långt krulligt rött hår, ett blixtrande leende, stora vackra näsvingar, rytmiska fingrar som smeker över gitarrhalsen, en mogen, hes röst som spottar ut: ”Once in i parkinglot.” *

*     Jag sätter mig i baren, tar in en öl och tittar på bartendern. *

*     - Det kommer att ringa en kille hit om en halvtimme, säger jag, han vill ha tag i  mig. *

*     - Vet han numret?*

*     - Hurså**?*

*     - Vi har hemligt nummer.*

*     - Då får jag sitta här ganska länge.*

*     - Ja. *

*Vi sitter på Oscars, 3ave West Side. Beställer Blue Fish, vitt vin, 3.90. Bruno tittar ut genom fönstret, försjunken.*

*     - Vad tänker du på**?*

*     - Alla dessa människor man dödar, säger han. Man ses för första gången på kvällen, vid frukostbordet skiljs man och vet att båda kommer att dö utan att ses igen. Det kunde lika gärna vara ett skelett man tog farväl av.*

*     Ett bord bakom oss sitter en uppklädd, parant kvinna i övre medelåldern med en kostymklädd man utan hår. Plötsligt vänder sig kvinnan mot oss: ”Har ni nån marijuana?! Eller måste jag flytta över till ert bord?” Hennes man vänder sig bort. En servitris kommer fram, ursäktar att maten dröjer, kockarna har råkat i slagsmål. Hon är förkrossad. *

*     Jag skriver (med blyerts) på baksidan av servetten: ”Natten kommer alltid att besegra oss och vi kommer att duka under som skrattande barn utan tänder.” *

*     Vi lämnar Oscars, tar en taxi till Village (vi ska till Kettle of Fish), passerar Madison Square Garden, fyra snutar störtar ur en buss med dragna revolvrar, skottlossning, vi hukar i taxin. Ett par minuter senare passerar vi en filminspelning. *

*     Tror jag. *

*     Starka strålkastare utanför en kyrktrappa, folk som rör sig i vita rockar, en kropp som ligger i trappan.*

*     Det är en brottsplatsundersökning.  *

*     Vi hamnar på en fest med okända. Vet inte hur vi hamnat här, i en trång lägenhet i Village med människor som ser ut som skrämda kusiner från Millwaukee. Några verkar sniffa lustgas, andra rör sig som om dom dansade. Bruno pratar med en flicka som påstår att hon saknar ursprung och bjuder honom på lunch nästa dag.*

*     - För två dar sen beslöt jag att inte ligga med fler utländska killar den här månaden.*

*     Plötsligt släcks ljuset, en stor duk hänger ner framför ett fönster, en svartvit film rullar igång. Naturligtvis är det ”Den Andalusiska hunden”**. Här, i ett rum fullt med tiltade illrar, mitt i New York: Flyglar med döda hästkroppar, präster som släpas över gatan som hundar, ögon som snittas upp av rakblad, händer som smeker styva bröst och fylls med myror.*

*     Det är fantastiskt, och sjukt. *

*     Vi tittar klart och lämnar lägenheten.*

*Sitter vid en elektrisk skrivmaskin på det svala loftet med en flaska tequila och en påse green colombia intill. Underbar känsla, tangenterna som flyfotade balettdansöser under fingertopparna. Otis Redding dånar ut från grönsaksståndet mittemot, luften står tjock som ofiskade räkstim, tvättstrecken på bakgården vajar vita i den åtstramade solen, brandstegarnas grafiska koreografi skapar hela tiden rörelse i rummet. *

*     Det är vackert och jag vet inte vad jag letar efter.*

*     Ett par timmar senare kommer Bruno och Marianne. Vi åker över till Schejas penthouse vid Central Park, 14 våningar upp, sitter på  takterrassen i den sjunkande solen och läppjar öl, en kines letar efter ett par grå siameskattungar i bakgrunden, loj, skön stämning, en vacker svart flygel står en bit bort.*

*     Inget att oroa sig för. *

*     Vi går ner i parken, bort till sjön mitt i, sätter oss vid strandkanten, tittar på alla enorma skyskrapor som ramar in den gröna lungan, hör lite skrik i bakgrunden, lite bongotrummor och timmarna sjunker undan, det mörknar snabbt. Vi reser oss och går in på småstigarna, snåren tätnar, passerar en underlig stentunnel, plötsligt känner vi oss lite off, ser ansikten inne i grenverken, ögon som följer oss, en svart man passerar oss, vänder och följer efter med långsamma steg, vi försöker hitta tillbaka till sjön, ut ur den mörka grönskan, går snabbt över en liten träbro, på andra sidan står en man med en avbruten trädgren i handen, en halvnaken kvinna dansar utan musik, vi kommer ut på en stor öppen fyrkant, ett antal svarta män spelar tärning vid en staty, nån ropar åt oss, vill att vi ska komma närmare, vi väjer undan, bongotrummorna ökar i volym, en man blåser i en visselpipa, han har hela magen behängd med silverknivar, ett antal hundar brottas i en glänta, biter och skäller, vi passerar en bänk där två japanska kvinnor håller om varandra, kommer fram till sjön igen, lånar en båt och ror ut i mörkret, andas ut, under en parklykta ser vi en kvinna med stort krulligt hår som sitter i en liten kärra, den dras av tre gråtande barn, vi ligger stilla mitt ute i vattnet, märker att parken töms på folk, vi avvaktar, ror tyst in till andra kanten av sjön, lämnar båten och hastar genom mörkret ut ur parken, kommer upp vid Dakota Building, John Lennons hus, och går ner i varv. *

*     Uppe på Schejas terrass är det fortfarande lugnt och avspänt. Vi sätter oss med ett glas vitt i handen. Kinesen letar fortfarande febrilt efter kattungarna. Bruno tröttnar på honom:*

*     - Vi åt dom till middag. *

*     Kinesen, en rätt framgångsrik arkitekt, ger ifrån sig ett vrål som hörs ända in i Lennons sovrum. Marianne får lugna honom: ”Bruno skojade.”*

* **Vi går fram till takkanten och tittar ut: det är en mäktig syn. Nedanför ligger det mörka Central Park, mitt i parken glittrar sjön av Empire States färgade spotbelysning, över västra Manhattan hänger en pulserande blodröd måne, alla skyskraporna gnistrar av lampor och sprakande neon, det ser ut som om ett gigantiskt rymdskepp har landat runt den svarta parken och plötsligt hörs en vrålande röst ur mörkret därnere: ”DROP THAT GUN!” *

*     Vi lämnar våningen. Hissen saknar tak, vi kan följa vår egen hädanfärd, 14 våningar ner. Tar en taxi till Village, några drinkar på Kettle of Fish, kollar upp det legendariska stället Other End, rätt trist, bestämmer oss för att skita i taxi och gå hem, börjar en lång, underlig vandring genom Manhattan, bilar saktar in vid vår sida och kör iväg igen, stora råttor sitter på huk vid avfallstunnor och gnager på ett eller annat, trötta fnask vinkar med ännu tröttare händer, ett par biffiga poliser skjuter en ficklampa rakt i ansiktet på oss, säger inte ett ord, vinkar iväg oss igen, vi slinker in på en bar, tankar och går vidare.*

*     Vart vet vi inte riktigt.*

*     Vi har inte stenkoll.  *

*     Så småningom irrar vi oss in på en mörk bar ute i Docklands. Det är långt in på småtimmarna. När ögonen har vant sig ser vi att baren är packad med klonade Tom of Finland-bögar. Läder, kedjor, muskler. Vi ser ut som vindpinade fågelskrämmor. Alla är mycket vänliga. Vi stannar en stund, dricker nåt gott, drar ut i tegelmörkret igen. Vilsna, som nerlagda smalspår, står i timmar på ödsliga refuger och försöker hålla balansen i huvudet.*

*     - Hur mår du, säger Bruno.  *

*    - Jag längtar hem.*

Så:
