---
page:
  number: 65
anchor: p-065
permalink: false
tags: [biografiPage]
layout: biography
---
::: poem
**Sverige är en falsk bild.**
**Den sociala nackskruven.**
**Den proletära misärens dödsdanser.**
**Det sönderslagna barnet. Den misshandlade hustrun.**
**Den förnedrade mannen.**

**Sverige är ett sällsamt hyckleri.**
**En nation utan innebörd.**
**Ett folk utan språk, i händerna på en teknokratisk utplåning.**

**Sverige.**
**Med sina skröpliga lögner om jämlikhet.**
**Klyftorna mellan paroll och praktik.**
**Det svarta hålet där solidariteten försvann.**

**Sverige är en långsam ångest.**
**Den kalkylerade effektivitetsfascismen.**
**Den vårdslösa välfärden.**
**Unga människor rationella förbrukning.**
**Gamla människor förkastade resurser.**
**Många människor kontaktlösa förvirring.**

**Sverige vandrar baklänges in i framtiden.**
**Fördomarna fladdrar som inflammerade skygglappar.**
**Murarna växer i ögonen.**
**Klaffarna stelnar i hjärtat.**

**Sverige är lögnen om tillhörighet.**
**Arbetarens dröm om studenten.**
**Det fattiga folkets dröm om det fina.**
**Den bedragna drömmen om kollektiv medvetenhet.**
**Lögnen om självförverkligande.**

**Sverige är element istället för värme.**
**Sverige är trygghet istället för gemenskap.**
**Sverige är form istället för innehåll.**

**Sverige är en gåtfull ondska, en målmedveten sjukdom.**
**Den byråkratiska förnedringen.**
**Det pyrande främlingshatet.**
**Det vakande våldet mellan okända ansikten.**
**Den skoningslösa rädslan för alla andra.**

**Sverige har berövats den sinnliga friktionen.**
**Kärleken är utkavlad till en blank blankett.**
**Ömheten våldtagen i ett välbetalt hånskratt.**
**Längtan mellan kropparna förvandlad till våt metall.**

**Sverige flyr in i det anonyma ansvaret.**
**In i uppgivenheten,**
**den långsamma rörelsen ut ur sina förutsättningar.**

**Sverige.**
**I skarven mellan två möjligheter:**
**den materiella kastreringen**
**eller den ursinniga förändringen.**
:::
