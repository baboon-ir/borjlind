---
page:
  number: 55
anchor: p-055
permalink: false
tags: [biografiPage]
layout: biography
---
![154.png](https://pub-511c9170c3a84a38827fa0aaa81fbdc9.r2.dev/img/154.png)

Jag skriver en text till katalogen: ” *Jag är vackrast när jag drömmer*. ”

**”Samhället är en överbefruktad centifug. Som slungar sina foster mot livets utkanter. Filtrerade genom ångest och myter. Utskvätta som plasma på plexiglas. Tömda och skakande. Tandlöst mumlande retoriska psalmer. Handikappade långt in i ryggmärgen. Och där - där börjar Han.**

**Sakta sätter Han sig i rörelse, i vida cirklar. Med en finmaskig håv längs utkanterna. Svepande i oteoretiska**** rörelser. Runt i dom yttre skikten. Med påtänd pannlampa jagar Han i mörkret. Sovrar sin fångst noga. Väljer ut sina symboler och anträder trängre cirklar. Han passerar rum efter rum. Föremålen faller ur sina funktioner, lossnar och faller in i rörelsen. Väggarna faller utåt. Han förflyttar sig målmedvetet inåt, genom tristess och vanmakt. Uppifrån ser rörelsen ut som en virvel. Inuti är det en ständig reducering. Roller kliver fram, spelar sin scen och slungas ut igen. Han klär av sig lite trevande. Sminket smälter under ansträngningen. Han föser sina symboler framför sig. Dom kantstöts, slipas och förenklas. Trängre och trängre rör Han sig inåt. Rop faller genom pressarna och korsar hans strupe som lösryckta meddelanden. Tunga krokar hugger in i ryggen och repen spänns. Han har börjat sin cirkel. Han har satt sig i rörelse. Detta går aldrig att ge upp. Detta är ett utfall från det yttersta som inte går att hejda. Detta är en överlagd frånstötning. Han har valt den oslagbares kamp mot det oslagbara. Cirkeln leder bara inåt. Det finns bara ett enda djup och bara en enda väg dit. Kantad av explosiva förtätningar. Det är den vägen Han går. I allt snävare cirklar. Attityderna står som rödsprängda speglar och Han går rakt igenom dom. Han har genomskådat dom falska lockropen. Han har sett rena händer fyllas med smutsig kunskap. Han har kört sina symboler genom dom otillräckligas girighet och dom oförståendes hånfulla brutalitet. Så får Han, i trängre och trängre cirklar, smak på den vita själen. Mödosamt lärt han sig slumpens invecklade mysterier. Han har gett sig iväg och i vinddraget från hans energi fladdrar tomrummet som trötta teoretiska gardiner. Detta är en människas reducerande till människa. Detta är en människas sätt att välja sig inåt. På vägen spräcks nollorna i dikesrenen och samtiden flammar upp som bengaliska missfoster. Han tillåter sig en andhämtning och upprepar mellan kropparna: Se på mig, mellan mig och dig finns ingen annan och jag är bara en kopia av mig själv - jag är en dublett. Han ersätter egocentrisk obegriplighet med pedagogisk schizofreni. Gluggarna öppnas och ovana ögon anar oråd: Vem är detta som går och går och väcker oss när vi sover som konstälskare? Små lappar faller från pannorna och han fyller i dom med sin lediga hand: Det gäller inte att segra utan att förbli obesegrad. Han har lärt sig att ständigt bryta upp. Han rör sig inåt utan saknad. Som den som alltid förutsätter sig själv. Han stannar till ibland, lättar på trycket och genomför ytliga samspel på temporära stationer. Hans spiralrörelse korsas av uppgörelser. Bleka vattengravar med döda fiskar. Men Han gör inga eftergifter. Han betalar sitt pris med egna smärtor. Detta är en väg utan genvägar. Dom enkla och självklara stegen är resultatet av oändliga förluster. Leendet är symbolen för allvar. Han går med sina avskrapade symboler mot en sista välplanerad defilering. Han har lossnat för gott, som en kosmisk flinga i dom inre tomrummen. Som en benflisa i dom yrvaknas hallucinationer. Han upprepar från den inre natten: Jag Är Vackrast När Jag Drömmer!”**

