---
page:
  number: 221
anchor: p-221
permalink: false
tags: [biografiPage]
layout: biography
---
**Mannen drack en klunk ur sitt glas. Det var inte första klunken, det såg Magdalena, både på flaskan och mannens ögon. Hans blick var insjunken. Men eftersom han var den ende gästen i baren just nu hängde hon sig kvar vid bordet, tillräckligt länge för att mannen skulle göra en gest mot stolen mittemot. Hon satte sig och rättade till sina lockar med en snabb gest. Mannen noterade det.**

**     - Du är inte från trakten? sa hon.**

**     Mannen dröjde några sekunder med svaret.**

**     - Nej.**

**     Så hur har du hamnat här? tänkte Magdalena, medveten om att ingen stannade till vid macken i Turkey Flat om man inte behövde bensin. Och den här mannen hade ingen bil. Han hade plötsligt bara stått i dörren, i motljus, klivit in och satt sig utan ett ljud. **

**     Men det var inte hennes sak. Hon var servitris och hade till uppgift att servera och efter gottfinnande konversera.**

**     Som nu. **

**     - Du ser inte så glad ut, sa hon försiktigt.**

**     - Inte?**

**     - Nej.**

**     Mannen fyllde på sitt glas igen, långsamt, som om han övervägde. När han ställde ner flaskan igen hade han bestämt sig. **

**     Eller hans behov hade det. **

**     - ... för ett halvår sen var jag mycket nära en stor kärlek ...**

**     Han sa det lågt, ner mot bordet, hans röst var blästrad av sand.  **

**     Magdalena rörde sig inte, fågeln i dörren var försvunnen, allt som hördes var det gnisslande ljudet från den tunga, tröga takfläkten. Hon visste inte om mannen tänkte fortsätta prata, eller om hon skulle våga fråga vad som hade hänt. Då harklade han sig, torkade bort en obefintlig droppe från överläppen och sa:**

**     - Jag jobbade för distriktsförvaltningen i det här området ... min uppgift var att skjuta av katter ute i glesbygden ... man var rädd för ett sorts virus som kanske spreds via dom ...**

**     - Jaha?**

**     - ... så jag tog mig från by till by och sköt av rubbet ...**

**     Mannen andades in, som om han tog sats, hans blick tittade förbi Magdalena, han berättade inte för henne, egentligen.**

**      - Då****, för ett halvår sen, kom jag till en by nästan längst ut i mitt distrikt, Cooper Canyon ... jag hade aldrig varit där förut, Änkornas by tror jag den hette, eller kallades, männen hade dragit upp i rebellbergen och gått åt allihop ... nu bodde det bara kvinnor där och en jävla massa katter ... jag kom dit med mitt gevär och min ryggsäck ... jag brukar alltid ha en hundvalp med mig i ryggsäcken, nåt vill man ju ersätta med ... dessutom är det lite sällskap, jag är inte speciellt pratsam av mig, går mest i egna tankar, man har en uppgift och man utför den, thats it.**

**     Nu tittade mannen på Magdalena och hon nickade och hoppades att hennes ansikte inte skulle avslöja vad som sköljde igenom henne.**

**     Hon visste vem mannen var. **

**     Det var han som hade sett Vattenkvinnans ansikte.**

**     - Så jag klev in i den där byn och var rätt törstig, det var hett, det låg en bar där men jag dricker aldrig när jag jobbar så jag gick vidare till brunnshuset ... det finns alltid ett sånt nånstans mitt i byarna. Det var mörkt därinne, så jag höll fram min vattensäck för att få den påfylld och det var då jag såg henne ... hon som var mycket nära att bli en stor kärlek. **

**     Mannen förde glaset till munnen, men drack ingenting, höll det bara tryckt mot läpparna, när han sänkte det märkte Magdalena hur handen skälvde till. **

**     Hon knöt sina egna händer under bordet för att inte skälva själv.**

**     - Hon kom fram ur nåt hålrum som hon satt i och hade nåt slags tygstycke över huvudet som hon drog av och jag stod med säcken i handen och vi bara stirrade på varandra ... för mig var hon den vackraste kvinnan jag nånsin hade sett, jag blev alldeles underlig inuti ...**

**     Vattenkvinnan, tänkte Magdalena, som aldrig hade reflekterat över hennes utseende. Var hon så vacker?**

**     Men hon sa ingenting, hon ville inte bryta mannens flöde.**

**     - ... och tydligen slog jag an nån liknande klang hos henne, vi bara stod där och stirrade på varandra ... hur länge vet jag inte ... plötsligt frågade hon vad jag var ute efter. Katter, sa jag, det var liksom det första som dök upp, av sig själv. Då tog hon säcken och började fylla den med vatten och jag försökte hitta på nåt att säga. Jag är bara kvar över natten, fick jag fram, sen måste jag vidare. Hon nickade och tog god tid på sig med säcken, det märkte jag, små skvättar i taget, så jag sa att jag skulle komma tillbaka när jobbet var klart, nån gång framåt vargtimmen och hämta henne. Mer sa jag inte, tror jag ... hon räckte över säcken och nickade igen och jag såg hennes ansikte en gång till, på riktigt nära håll ... hade jag bara kysst henne då**** ...**

**     Nu förde mannen glaset till munnen och drack, en djup klunk, Magdalena såg hur han knappast njöt av smaken, det skulle bara ner.   **

**     Hon hade gärna tagit lite själv.**

**     - ... det var sista gången jag såg hennes ansikte.**

**     Mannen tystnade och gned den ena bruna handen över den andra. Magdalena var förbryllad. Hade han inte försvunnit med Vattenkvinnan? Det hade ju alla utgått ifrån? Var hade hon tagit vägen? Till slut vågade hon fråga:**

**     - Gick du tillbaka till brunnshuset?**

**     - Ja ... vilket jag inte borde ha gjort ... hade jag inte gjort det, utan fortsatt, som vanligt, som jag brukar göra när jag var klar, dunstat i gryningen för att slippa allt jämmer, hade jag bara gjort det hade jag fortfarande kunnat skylla på nånting och trott att hon fanns kvar.**

**     - Men du gick dit?**

**     - Jag gick tillbaka när jag var klar, nästan sprang, öppnade dörren till brunnshuset och klev in och där stod hon, klar, i en röd klänning, och hade satt på sig det där tygskynket för att kunna smita iväg ... jag tog henne i armen och skulle just kliva ut när jag hörde ett svagt jamande från det där hålrummet hon höll till i. Finns det en katt därinne? frågade jag och hon bara skakade på skynket och ville iväg. Men man är som man är, har man tagit på sig ett uppdrag vill man slutföra det, så jag tog ett steg mot det där jamandet och då störtade det fram en hårlös katt och kastade sig upp på väggen och gjorde ett språng tvärs genom rummet och landade på hennes huvud och satte klorna i det där tygstycket och slet av det på väg ner mot golvet. Då såg jag hennes ansikte och det var inte hon. Det var en ful gammal kärring med gula ögon och blodfläckar i ansiktet som skrek tills jag fick handen över hennes mun. **

**     Enögda Bierté****, annalisten. Magdalena visste direkt vem den fula kärringen var och fick svårare och svårare att hålla ansiktet neutralt.**

**     - Det var då jag såg kniven, fortsatte mannen, den låg alldeles bakom vattenbrunnen, en stor böjd dolk, alldeles smetig av blod och jag tittade ner i brunnen och då ****... ja ... jag vet inte riktigt vad som kom över mig, men när jag stack därifrån en bra stund senare var kärringen kvar.**

**     Inte bara kvar, tänkte Magdalena, hon hängde i rummet med en stålwire genom kroppen.**

**     - Vad hände med Vattenkvinnan? sa hon.**

**     - Vattenkvinnan?**

**     Namnet hade slunkit ur Magdalenas mun utan förvarning, hon hann aldrig hejda det. **

**     - Jag menar, hon som bodde i det där brunnshuset, hon med vattnet?**

**     Mannen snurrade sitt glas mellan händerna, ganska länge, innan  han tittade upp på Magdalena igen. Plötsligt var den insjunkna blicken fokuserad, rakt på henne. Hon gjorde en ofrivillig rörelse mot lockarna igen. **

**     - ****”Vattenkvinnan” hade fått halsen avskuren, sa mannen.  **

**    Magdalena slet upp en hand för munnen och mannen tittade ut genom det skitiga fönstret: en magpie hade landat på trästaketet vid parkeringen, hundarna var försvunna, borta vid pumpen satt tre japanska turister och sög på en fårkropp. **

**     Vinden svepte torra kvistbollar över asfalten.**

**     - ... vilken tragisk historia, fick Magdalena fram till slut.**

**     - Ja. Men du vet ju inte om den är sann.**

**     - ... hur menar du?  **

**     - Tror du på allt dina berusade gäster berättar?**

**     - Nej. **

**     Mannen reste sig, tog sitt gevär, la några sedlar på bordet och log mot Magdalena.**

**     - Och vad gör du när du inte jobbar här? sa han.**

**     - Letar efter en sjunken film, huvudrollen spelas av Rosalita, hon driver en bar i utkanten av Änkornas by.**

**     Det kan han gott ha, tänkte Magdalena, när hon såg mannens förbryllade min.**

**     - Vill du ha skjuts nånstans? sa hon.**

Nu blir det inte så mycket ” hängande i luften ” tycker jag. Inte mannen från resemagasinet heller.
::: indent
Båda är nöjda.
:::

 For the record: En av kvinnorna i berättelsen, Enögda Bierté, blir delvis förebilden till karaktären Enögda Vera i vår första deckare *”Springfloden”* - kvinnor som ser mycket bra, speciellt i mörker, och kan paralysera en jaktfalk i flykten med sin blick.

– Jag ska komponera en opera, har du lust att skriva librettot?
::: indent
Det är Stefan Nilsson som hör av sig. Han ska skriva en opera till Folkoperan i Stockholm. Vi har över tid blivit nära vänner och min respekt för hans musikaliska talang har fördjupats för varje nytt samarbete.
:::

::: indent
Nu vill han att vi jobbar ihop igen.
:::
