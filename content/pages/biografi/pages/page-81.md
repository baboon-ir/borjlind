---
page:
  number: 81
anchor: p-081
permalink: false
tags: [biografiPage]
layout: biography
---
**Dubbelmoralisternas piruetter har förlamats och svartsjukans giktbrutna kackerlackor har krälat in i sina förgrämda armhålor. Korthuset har störtat samman, stommen har rämnat, taket har rasat ner. Fantasin som makt och orden som vapen har lekfullt lätt bevisat sin brutala styrka. Marionetterna har dinglat i klarspråkets galge och kommit undan med blotta lögnen. Taskspeleriet blir aldrig vad det var. Fickrunkarna har följsamt sköljt ur den senlutheranska kulturpottan och bonat porslinskalvarna igen.**

**     Så har tiden till slut dragit en barmhärtig presenning över ett likgiltigt elände. Sverige har fått sin satiriska milstolpe. Nya generationer har fått sitt stilistiska riktmärke och utlandet har fått sig ett gott skratt.**

**     Det finns ingenting att kommentera. Det finns ingenting att sammanfatta. Det finns ingenting att analysera ... utom massgravarnas plågsamma poesi.**

**     Tillvaron handlar inte om falska pjäser i ett falskt spel. Min uppgift som kulturarbetare i Sverige handlar inte om vedertagna spelregler i en vedervärdig korruption. **

**     Det finns inga spelregler.**

**     Tillvaron handlar om att aldrig, ens för ett förvirrat ögonblick, tvivla på instinktens besinningslösa rättvisa. Allting kan, och ska, relateras till ett par enkla ord om förtvivlan, ömhet och förtroende. Om att aldrig torska på vanmakten. På trygghetens förlamande hammock. Att alltid förbruka det förvärvade. Att alltid omsätta det erövrade. Att alltid passera det uppnådda. Att konsekvent och obarmhärtigt förbränna ursinnet. Att ständigt kastrera auktoriteterna, slå glasskärvor i demagogernas struphuvuden och spräcka deras förljugna gomsegel.**

**     Idag sitter kulturpotentaterna i Paris med gatstenar från -68 som askkoppar på sina mahognybord och i dom svenska rönnbärsbuskarna viskar man vilset om hur man ska hantera sin besvikelse - istället för att omsätta sin befrielse. **

**     Det handlar om att piska sönder materialismens hänsynslösa kirurger. Att förvandla industrialismens nederlag till mänsklig värdighet. Till okränkbar funktionell frihet. Det handlar om att återupprätta respekten för den enda utmätta tid som står varje enskilt liv till buds. **

**     Att återupprätta respekten för livet.**

**     Det finns inget nytt i detta. Det finns bara en omstörtande formförändring av elementära insikter. En kreativ kalkering av dom existentiella villkoren - lika genuina som brinnande vatten och våt eld.”**

Så sätter jag punkt för eländet.

![166.png](https://pub-511c9170c3a84a38827fa0aaa81fbdc9.r2.dev/img/166.png)

1978 inleds brutalt. Den kidnappade italienska politikern Aldo Moro mördas av Röda Brigaderna, en italiensk motsvarighet till RAF (Rote Arme Fraktion) i Tyskland - statsterrorister som hoppas att via våld utlösa över våld som i förlängningen ska demaskera polisstaten.
::: indent
Det är en utsiktslös taktik.
:::

::: indent
Lockande, i sin desperation, sin vägran att delta. Lockande för somliga, som mig själv. Under en period är jag fascinerad av Ulrike Meinhof, en av ledarna för RAF, av hennes obönhörlighet. Jag känner ett samröre. Det släpper när det civila motståndet över går i kalkylerade mord.
:::

::: indent
När våldet får ett egenvärde.
:::

::: indent
Vi romantiker håller oss gärna undan det.
:::

Det häråret kommer jag och Bruno K att göra en lång resa genom heta vindpinade sydstater i USA, läsa poesi på Jack Kerouac School i Boulder och hinna med en magisk avstickare till Mexico.
::: indent
En annan resa går till New York. Jag träffar svarta män med långa svajande nålar i svålen och prövar kokain för första gången, vilket resulterar i att jag slår pianisten Staffan Scheja i schack. Allt en del av en radiodokument är för Sveriges Radio.
:::
