---
page:
  number: 10
anchor: p-010
permalink: false
tags: [biografiPage]
layout: biography
---
::: indent
Under dom häråren har jag en mycket speciell kompis, dygnet runt. Jag kallar honom Den Osynlige. En imaginär lekkamrat som alltid finns där när jag behöver honom. Jag kan sitta i timtal på golvet, prata med honom och köra småplasttåg fram och tillbaka (dom tillhandahålls i Kalaspuffspaket). Jag inbillar mig att umgänget med Den Osynlige befrämjar min fantasi:
:::

**Han är en mycket liten varelse, bunden vid ett tunt träd. Långt borta: skrynkliga män i vita kläder rullar nötta krocketklot längs sandbankarna. Alla drömmer om bärnstensfynd, om osänkbara fartyg. Det är vit sommar. Vita kalkstenshus, vit sand, vita fåglar, vitt ljus, vita kvinnor som gömmer sina skratt i torkad ljung. Han försöker ropa till människorna. Ingen hejdar sig, ingen vänder sig om. Han försöker komma loss. Ingen reagerar.**

::: accordion
Tiden går, solen slocknar, alla häller skymning i glasen, dricker sprit, någon lossar pojken från trädet, kalla blanka läppar tröstar sig mot hans nakna skuldror: det är mycket genant. Pojken blundar. Han håller en gummidolk i handen. Han ska växa och detta ska dö ut.

”Här är gudagott att vara...” sjunger dom, tjocka glada människor med vårtor i ansiktet. En av dom ska få hjärtslag i hönshuset, resten ska måla sina ägg ”i glada färger, mitt barn, i glada färger!” Pojken vet ingenting om deras tillvaro. Han umgås med ålarna, tången, pressar fingeravtryck i ljummen beck, smeker snäckskal, lär sig lukten av rutten plattfisk: han växer delvis upp vid havet. Han rymmer, gång på gång, för att se vem som saknar honom först, vem som vågar krackelera. ”Att han aldrig tröttnar!” säger dom. ”Vem?”

Dom tror att det är en lek.

Pojken rymmer till havet. Långt därute, längst ut på ett omarkerat rev, sitter en uppspolad särling med en bongotrumma mellan benen. Han är den ende i pojkens tillvaro som inte finns: han är hans ende vän. Den Osynlige. Pojken frågar honom, när tidvattnet tillåter: ”Varför kommer dom till mig med sina giftampuller?” Särlingen svarar inte. ”Och vad är det för muller alla är så rädda för?” Särlingen vispar sina tår i vattnet, hans röst är varsam, fingrarna rör sig rytmiskt över trumman när han svarar. ”En gång, min vän, ska du möta din berättelse, bara en gång, och du ska buga och tiga. Försiktigt ska du sätta dig vid berättelsens fötter och sitta där, länge, tills ditt hår faller av och din hjässa blir naken och ren...” Särlingens fingrar snuddar vid trumman nu, hans blick är öm och inåtvänd, han är på väg att försvinna ur pojkens liv, för gott. ”Så ska du sitta där, tigande, och lyssna, nerböjd...tills berättelsen tränger en virknål av ljus genom hjärnan.” Trumman tystnar, vattnet stillnar. Pojken tittar upp. ”Vad handlar berättelsen om?”

Så ser löftet ut.
:::

Idag är Den Osynlige försvunnen. Eventuellt dyker han upp i livets slutskede, på nåt hospis nära mig.

Sverige är ett rikt och välskött land vid den här tiden. Vår utrikespolitiska servilitet under krigsåren har skapat ett unikt läge i Europa. Näringslivet blomstrar och välfärden skjuter i höjden. Familjerna skaffar tv, fäderna tittar på fotboll, hemmafruarna lyssnar på Lily Berglunds pekoral ” *Vad tar ni för valpen där i fönstret?* ”

![](https://pub-511c9170c3a84a38827fa0aaa81fbdc9.r2.dev/img/6.png)
