---
page:
  number: 45
anchor: p-045
permalink: false
tags: [biografiPage]
layout: biography
---
Carsten har köpt en stencilapparat och startat förlaget ” *Vargen* ”*. * Jag har tillbringat ett antal veckor som gäst i ett kollektiv uppe på Rödön i Jämtland. I gårdens tokstuga har jag gått igenom mina tusen dagboksanteckningar, ” de bruna böckernas universum ”, sovrat, bearbetat, fogat samman. Resultat har blivit en lång uppbruten prosatext med illustrationer från min inre bildvärld.
::: indent
En bok.
:::

::: indent
Jag ger den titeln ” *Förbjudet att luta sig ut genom huvudet* ”. Titeln alluderar på dom varningsskyltar i metall som sitter vid alla kupéfönster på SJ. Carsten trycker boken, jag binder ihop den för hand med svarta sammetsband. Den har undertiteln ” *Läsebok för blottare* ”.
:::

![53.png](https://pub-511c9170c3a84a38827fa0aaa81fbdc9.r2.dev/img/53.png)

::: poem
**mina händer håller om dina**
**nån har tömt ut oss **
**i skuggan av ett sammanbrott**
**vi huttrar**
**och ingen erbjuder oss lä**
**alla vi frågar**
**skakar på huvudet**
**ingen vet var det är**
**ingen känner till det**
**den ende som verkar veta nåt**
**ler när vi frågar**
**och svarar med en grimas:**
**leta själv, det gjorde jag**

**och vi letar**
**vi letar i böckerna, vi letar i varann**
**vi letar i kartorna, vi letar i språket**
**vi letar om natten och om dagen**
**vi letar under dimmorna, vi letar i regnet**
**vi letar i historien, vi letar i barnen**
**vi letar i spåkärringens utplöjda händer**
**vi letar bland dom besuttna och avhängda**
**vi letar bland dom många och bland dom få**
**bland dom stora och dom små**
**vi letar oavbrutet, överallt**

**mina händer håller om dina**
**vi huttrar**
**när vi letar oss fram genom åren**
**vi skakar på huvudet**
**när nån frågar oss**
**och svarar automatiskt:**
**leta själv, det gör vi**
:::

Boken innehåller mängder av vildsinta och aggressiva angrepp på den tillvaro jag lever i, osorterat och riktningslöst, min första cerebrala tömning.
::: indent
Det ska komma fler.
:::
