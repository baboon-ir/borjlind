---
page:
  number: 211
anchor: p-211
permalink: false
tags: [biografiPage]
layout: biography
---
Suzanne Reuter får också en bagge för bästa kvinnliga skådespelare. Det är hon väl värd.

Påsensommaren det häråret tilldelas jag Rydöpriset: ” *För den fria tanken - till Olof Palmes minne* ”. Tidigare pristagare är Jan Myrdal, Ivar-Lo och Maria-Pia Boethius. Priset delas ut av den tidigare kulturministern Bengt Göransson och motiveringen är en orgie i självslick:

**”Rolf Börjlind tilldelas Rydöpriset för sin manusproduktion till film, radio och tv. I underhållningsprogram som Kabaret Öppen Kanal, Lorry, Jönssonligan och Sista Skriket har Börjlind med sina texter på ett enastående sätt gisslat makthavare, fördomar och företeelser i vårt samhälle.**

**     Det hans vassa penna format har klivit in i våra vardagsrum och biosalonger och fått oss att besinna ett djupt allvar bakom det vi lockas att skratta åt.**

**    Rolf Börjlind är nyskapande som samhällskritiker. Han har gång på gång sökt nya former och vägar för sitt engagemang och sitt skrivande. Genom detta har han också banat sig en särpräglad och värdefull plats i samtidsdebatten.” **

Vad hände med ikonoklasten och folkhemsterroristen? Hädelsens härförare?
::: indent
Bra fråga.
:::

::: poem
**det rinner en röst genom språket**
**klar, oanvänd**

**jag kan säga att ingenting återstår**
**eller sälja allting**
**som mycket vackra medaljer på marknaden**

**det är en fråga om försvar**

**jag kan besegra det jag vill tillbe**
**sarga innerligheten sönder och samman**

**ingenting bringar tillbaka**
**det jag har förlorat**
:::

Vid prisutdelningen dyker Sauk upp, helt oannonserat (även för mig) och framför en text jag har skrivit (långt tidigare, till en kabarépå Zum Alten Brunnen). Den heter ” *Varför försvann vi?* ”:

**”Jag har rymt ... från framtiden. Jag har rymt tillbaka, hit, för att få träffa människor igen. Er. Riktiga människor. Framtiden har berövat mig min mänsklighet. Framtiden är inte grym, den är bara logisk och osentimental. När den upptäckte att jag såg det jag inte borde se, stack den ut mina ögon. När den upptäckte att jag lyssnade för noga, spräckte den mina trumhinnor. Nu är den ute efter mitt språk. Språket är den sista mänskliga rest jag har kvar. Det är därför ni måste lyssna. Det började ju redan på er tid.**
