---
page:
  number: 11
anchor: p-011
permalink: false
tags: [biografiPage]
layout: biography
---
**”Hatten av för min fru för att hon avreagerar sin intelligens och sitt behov av svensk likställdhet vid skrivmaskinen hemma under förmiddagen. Och på eftermiddagen alltid finns gammaldags rosig och söt vid köttgrytorna när vi tre manliga familjemedlemmar kommer hemstörtande från skolor och arbete, hungrande efter mat, hemtrivsel och mammaomvårdnad.”**

Ett mycket aningslöst tidsskede, som jag senare använder mig av i en sketch i satirprogrammet Lorry med hjälp av Lena Endre - ” *Håll Sverige Rent!* ”. Inslaget visar en aningslös hemmafru på50-talet som har en ny spray som får all skit att försvinna, smuts i avloppet, stänk pådiskbänken, till och med en invandrare lyckas hon spraya bort i slutet.

https://www.youtube.com/watch?v=ZItDrGcdLRc

Inslaget väcker våldsamma reaktioner, hatiska insändare och anmäls till Radionämnden. Och fälls. Det anses inte ha en ” tillräckligt tydlig avsändare ”.
::: indent
Nåväl.
:::

Minne från Kärrtorp: En olycklig kvinna i höghuset klättrar över balkongkanten, hänger några sekunder i en blomlåda innan hon släpper taget och klyvs av en herrcykel på marken.
::: indent
Scenen har fastnat hos mig.
:::

::: poem
**jag får återvända ensam**

**det är i utkanten av den stora staden**
**nybyggen och främmande barn**
**ingenting fungerar**
**jag har fel dialekt och snagg**

**jag ser hur kvinnan kastar sig över balkongkanten**
**ångrar sig**
**hänger i blomlådan tills eterniten brister**

**hon skriker inte och störtar**

**det är nio våningar upp i ett av förortens höghus**
**hennes kropp klyvs av en herrcykel**

**jag präntar in bilden mycket noga**

**”Måla den.”**

**jag är färgblind**
:::